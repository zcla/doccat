<div>
	<span class="capitulo">11</span>
	<span class="versiculo"><sup>1</sup> Aperi, Libane, portas tuas,
et comedat ignis cedros tuas.</span>
	<span class="versiculo"><sup>2</sup> Ulula, abies, quia cecidit cedrus,
quoniam magnifici vastati sunt;
ululate, quercus Basan,
quoniam corruit saltus impervius.</span>
	<span class="versiculo"><sup>3</sup> Vox ululatus pastorum,
quia vastata est magnificentia eorum;
vox rugitus leonum,
quoniam vastata est superbia Iordanis.</span>
	<span class="versiculo"><sup>4</sup> Haec dicit Dominus Deus meus: &#x201c; Pasce pecora occisionis.</span>
	<span class="versiculo"><sup>5</sup> Quae, qui emunt, occidunt et non dolent; et, qui vendunt ea, dicunt: &#x201c;Benedictus Dominus! Dives factus sum&#x201d;. Et pastores eorum non miserentur eorum.</span>
	<span class="versiculo"><sup>6</sup> Et ego non miserebor ultra super habitantes terram, dicit Dominus; ecce ego tradam homines, unumquemque in manu proximi sui et in manu regis sui; et concident terram, et non eruam de manu eorum &#x201d;.</span>
	<span class="versiculo"><sup>7</sup> Et ego pavi pecus occisionis pro mercatoribus gregis. Et assumpsi mihi duas virgas: unam vocavi Gratiam et alteram vocavi Funiculum; et pavi gregem.</span>
	<span class="versiculo"><sup>8</sup> Et succidi tres pastores in mense uno, et taeduit eorum animam meam; siquidem et animam eorum taeduit mei.</span>
	<span class="versiculo"><sup>9</sup> Et dixi: &#x201c; Non pascam vos. Quae moritura est, moriatur; et, quae succidenda est, succidatur; et reliquae devorent unaquaeque carnem proximae suae &#x201d;.</span>
	<span class="versiculo"><sup>10</sup> Et tuli virgam meam, quae vocabatur Gratia, et abscidi eam, ut irritum facerem foedus meum, quod percussi cum omnibus populis.</span>
	<span class="versiculo"><sup>11</sup> Et irritum factum est in die illa; et cognoverunt mercatores gregis, qui observabant me, quia verbum Domini est.</span>
	<span class="versiculo"><sup>12</sup> Et dixi ad eos: &#x201c; Si bonum est in oculis vestris, afferte mercedem meam et, si non, quiescite &#x201d;. Et appenderunt mercedem meam triginta siclos argenteos.</span>
	<span class="versiculo"><sup>13</sup> Et dixit Dominus ad me: &#x201c; Proice illud in thesaurum, decorum pretium, quo appretiatus sum ab eis &#x201d;.
Et tuli triginta siclos argenteos et proieci illos in domum Domini in thesaurum. 14 Et praecidi virgam meam secundam, quae appellabatur Funiculus, ut dissolverem germanitatem inter Iudam et Israel.</span>
	<span class="versiculo"><sup>15</sup> Et dixit Dominus ad me:
&#x201c; Adhuc sume tibi vasa pastoris stulti;</span>
	<span class="versiculo"><sup>16</sup> quia ecce ego suscitabo pastorem in terra,
qui perituram ovem non visitabit,
dispersam non quaeret
et contritam non sanabit
et stantem non sustinebit
et carnes pinguium comedet
et ungulas earum confringet.</span>
	<span class="versiculo"><sup>17</sup> Vae stulto meo pastori
derelinquenti gregem!
Gladius super brachium eius
et super oculum dextrum eius;
brachium eius ariditate siccetur,
et oculus dexter eius tenebrescens obscuretur &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_zachariae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
