<div>
	<span class="capitulo">10</span>
	<span class="versiculo"><sup>1</sup> In tempore illo dixit Dominus ad me: &#x201c;Dola tibi duas tabulas lapideas, sicut priores fuerunt, et ascende ad me in montem faciesque tibi arcam ligneam.</span>
	<span class="versiculo"><sup>2</sup> Et scribam in tabulis verba, quae fuerunt in his, quas ante confregisti, ponesque eas in arca&#x201d;.</span>
	<span class="versiculo"><sup>3</sup> Feci igitur arcam de lignis acaciae; cumque dolassem duas tabulas lapideas instar priorum, ascendi in montem habens eas in manibus.</span>
	<span class="versiculo"><sup>4</sup> Scripsitque in tabulis iuxta id quod prius scripserat, verba decem, quae locutus est Dominus ad vos in monte de medio ignis, quando populus congregatus est, et dedit eas mihi.</span>
	<span class="versiculo"><sup>5</sup> Reversusque de monte descendi et posui tabulas in arcam, quam feceram; quae hucusque ibi sunt, sicut mihi praecepit Dominus.</span>
	<span class="versiculo"><sup>6</sup> Filii autem Israel castra moverunt ex Berothbeneiacan in Mosera, ubi Aaron mortuus ac sepultus est; pro quo sacerdotio functus est Eleazar filius eius.</span>
	<span class="versiculo"><sup>7</sup> Inde venerunt in Gadgad; de quo loco profecti castrametati sunt in Ietebatha, in terra torrentium aquarum.</span>
	<span class="versiculo"><sup>8</sup> Eo tempore separavit Dominus tribum Levi, ut portaret arcam foederis Domini et staret coram eo in ministerio ac benediceret in nomine illius usque in praesentem diem.</span>
	<span class="versiculo"><sup>9</sup> Quam ob rem non habuit Levi partem neque hereditatem cum fratribus suis, quia ipse Dominus hereditas eius est, sicut promisit ei Dominus Deus tuus.</span>
	<span class="versiculo"><sup>10</sup> Ego autem steti in monte sicut prius quadraginta diebus ac noctibus, exaudivitque me Dominus etiam hac vice et te perdere noluit.</span>
	<span class="versiculo"><sup>11</sup> Dixitque mihi: &#x201c;Surge, vade et praecede populum, ut ingrediatur et possideat terram, quam iuravi patribus eorum, ut traderem eis&#x201d;.</span>
	<span class="versiculo"><sup>12</sup> Et nunc, Israel, quid Dominus Deus tuus petit a te, nisi ut timeas Dominum Deum tuum et ambules in viis eius et diligas eum ac servias Domino Deo tuo in toto corde tuo et in tota anima tua</span>
	<span class="versiculo"><sup>13</sup> custodiasque mandata Domini et praecepta eius, quae ego hodie praecipio, ut bene sit tibi?</span>
	<span class="versiculo"><sup>14</sup> En Domini Dei tui caelum est et caelum caeli, terra et omnia, quae in ea sunt;</span>
	<span class="versiculo"><sup>15</sup> et tamen patribus tuis conglutinatus est Dominus et amavit eos elegitque semen eorum post eos, id est vos, de cunctis gentibus, sicut hodie comprobatur.</span>
	<span class="versiculo"><sup>16</sup> Circumcidite igitur praeputium cordis vestri et cervicem vestram, ne induretis amplius,</span>
	<span class="versiculo"><sup>17</sup> quia Dominus Deus vester ipse est Deus deorum et Dominus dominantium, Deus magnus, potens et terribilis, qui personam non accipit nec munera,</span>
	<span class="versiculo"><sup>18</sup> facit iudicium pupillo et viduae, amat peregrinum et dat ei victum atque vestitum.</span>
	<span class="versiculo"><sup>19</sup> Et vos ergo, amate peregrinos, quia et ipsi fuistis advenae in terra Aegypti.</span>
	<span class="versiculo"><sup>20</sup> Dominum Deum tuum timebis et ei servies, ipsi adhaerebis iurabisque in nomine illius.</span>
	<span class="versiculo"><sup>21</sup> Ipse est laus tua et Deus tuus, qui fecit tibi haec magnalia et terribilia, quae viderunt oculi tui.</span>
	<span class="versiculo"><sup>22</sup> In septuaginta animabus descenderunt patres tui in Aegyptum; et ecce nunc multiplicavit te Dominus Deus tuus sicut astra caeli.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_deuteronomii_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
